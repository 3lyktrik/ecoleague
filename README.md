# Ολοκληρωμένο σύστημα υποστήριξης διαγωνισμών ανακύκλωσης

Είμαστε η ομάδα **"Eco League"** από το **3ο ΓΕΛ Τρικάλων "Οδυσσέας Ελύτης"** και στα πλαίσια της συμμετοχής μας στον **"7ο Πανελλήνιο Διαγωνισμό Ανοιχτών Τεχνολογιών στην Εκπαίδευση"** υλοποιήσαμε το έργο **"Ολοκληρωμένο σύστημα υποστήριξης διαγωνισμών ανακύκλωσης"**.

## Το πρόβλημα

Ένα πολύ μεγάλο πρόβλημα των σύγχρονων κοινωνιών είναι το πρόβλημα της διαχείρισης των σκουπιδιών και της συγκέντρωσης των ανακυκλώσιμων υλικών από τους πολίτες.
Για διάφορους λόγους, πολλοί συμπολίτες μας δεν έχουν αναπτύξει κουλτούρα ανακύκλωσης και πετάνε ανακυκλώσιμα υλικά στους κοινούς κάδους απορριμμάτων, με αποτέλεσμα τόσο την περαιτέρω ρύπανση του περιβάλλοντος, όσο και τη σπατάλη πολύτιμων υλικών, που θα μπορούσαν να ξαναχρησιμοποιηθούν.

Δείτε αναλυτικά την **έρευνα** που κάναμε για αυτό το πρόβλημα στο [docs/Έρευνα.md](docs/Έρευνα.md).

## Η λύση
Για τη βελτίωση αυτής της κατάστασης υλοποιήσαμε ένα έξυπνο, αυτοματοποιημένο σύστημα υποστήριξης διαγωνισμών ανακύκλωσης.

Οι πολίτες που συμμετέχουν στο διαγωνισμό παίρνουν βαθμούς ανάλογα με τα υλικά που ανακυκλώνουν.

Τα υλικά ανιχνεύονται και καταγράφονται αυτόματα από το σύστημα, ενώ ταυτόχρονα οι ανάλογοι βαθμοί καταχωρούνται στο συγκεκριμένο πολίτη που τα ανακύκλωσε.

Κάθε ανακυκλώσιμο υλικό παίρνει συγκεκριμένους βαθμούς, οι οποίοι προστίθενται στη συνολική βαθμολογία του κάθε πολίτη.

Σε εβδομαδιαία βάση, οι πολίτες που ανακυκλώνουν τα περισσότερα υλικά και συγκεντρώνουν τη μεγαλύτερη βαθμολογία, αναδεικνύονται πρωταθλητές στην ανακύκλωση και βραβεύονται από το φορέα που διοργανώνει το διαγωνισμό.

Η ανακύκλωση γίνεται έτσι παιχνίδι, κίνητρο και διασκέδαση!

## Οι στόχοι

- Να κάνουμε την ανακύκλωση μέρος της καθημερινότητας με έναν ευχάριστο, δημιουργικό τρόπο.

- Να καλλιεργήσουμε την οικολογική συνείδηση μέσα από το παιχνίδι και τη συμμετοχή.

- Και φυσικά, να βοηθήσουμε έμπρακτα στην προστασία του περιβάλλοντος, γιατί η ανάγκη είναι μεγαλύτερη από ποτέ!

## Σχεδιασμός - Υλοποίηση

Το σύστημα αποτελείται από έξυπνους κάδους ανακύκλωσης, οι οποίοι ελέγχονται από Arduino και λειτουργούν ως εξής:

- Πρώτα γίνεται ταυτοποίηση του πολίτη με κάρτες RFID. Κάθε πολίτης προμηθεύεται μια κάρτα και αντιστοιχίζεται ο κωδικός της κάρτας με το όνομά του.
Κατόπιν γίνεται ανίχνευση του υλικού που τοποθετεί ο πολίτης στον κάδο (μέταλλο, γυαλί, πλαστικό ή άλλο υλικό) και υπολογίζονται οι βαθμοί που κερδίζει. Αρχικά, ο αισθητήρας μετάλλων ανιχνεύει τα μέταλλα. Στη συνέχεια, αν το υλικό δεν είναι μέταλλο, ενεργοποιείται το laser, το οποίο στοχεύει σε ένα φωτοκύτταρο. Αν το φωτοκύτταρο ενεργοποιηθεί, τότε το υλικό είναι διαφανές, δηλαδή γυαλί ή πλαστικό. Ενώ αν το laser δεν περάσει μέσα από το αντικείμενο, σημαίνει ότι αυτό δεν είναι διαφανές. Ο διαχωρισμός ανάμεσα στα δύο υλικά γίνεται μέσω της ζυγαριάς, καθώς το γυαλί είναι βαρύτερο από το πλαστικό.
- Μετά την ανίχνευση του υλικού, το σύστημα συνδέεται μέσω WiFi σε μια βάση δεδομένων που φτιάξαμε στο διαδίκτυο (στο ThingSpeak), όπου αποθηκεύεται η βαθμολογία κάθε πολίτη.
- Κατά τη διάρκεια της διαδικασίας εμφανίζονται όλες οι πληροφορίες σε μια οθόνη LCD.
- Παράλληλα αναπτύξαμε μια εφαρμογή για συσκευές Android, η οποία ανακτά όλες τις βαθμολογίες από τη βάση δεδομένων και εμφανίζει έναν αναλυτικό πίνακα (Hall Of Fame) με τις επιδόσεις όλων των πολιτών.

Δείτε αναλυτικά τη λύση μας, το σχεδιασμό και την υλοποίηση στο [docs/Σχεδιασμός.md](docs/Σχεδιασμός.md).

## Βίντεο
[![Βίντεο παρουσίασης](https://www.youtube.com/watch?v=4Vhta9W4wgw)](https://www.youtube.com/watch?v=4Vhta9W4wgw)
